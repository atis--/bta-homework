Garās Ziemassvētku un Jaungada brīvdienas Latvijā aizvadītas salīdzinoši klusi - vidēji dienā notikušo negadījumu skaits sarucis uz pusi, salīdzinājumā ar pirmssvētku periodu. Vismazākais atlīdzības pieteikumu skaits bija tieši Ziemassvētku vakarā, Vecgadā un Jaunā gada pirmajā dienā, apliecinot, ka svētki svinēti mierīgi, rāda apdrošināšanas akciju sabiedrības “BTA Baltic Insurance Company” (turpmāk - BTA) apkopotie dati.

 

Svētku periodā liela daļa sabiedrības patiešām palikusi mājās un nav braukusi ciemos. Par to var spriest pēc ceļu satiksmes negadījumu statistikas. KASKO apdrošināšanas atlīdzības pieteikumu skaits par iekļūšanu avārijās laikā no 24. decembra līdz 2. janvārim bija divreiz mazāks nekā periodā no 14. līdz 23. decembrim. Savukārt OCTA atlīdzības pieteikumu apjoms saruka gandrīz trīskārtīgi.

 

Mierīgo svinēšanu apstiprina arī atlīdzības pieteikumu kritums par 42% nekustamā īpašuma apdrošināšanā pret ugunsgrēku un dabas katastrofām. Ja parasti ap gadu miju aizdegšanās iemesli ir neuzmanīga apiešanās ar petardēm, brīnumsvecītēm vai sveču apgāšana telpā, tad šogad tipiskākie gadījumi ir kritieni mājās vai savainošanās, cērtot zarus eglītei.

 

«Dati uzskatāmi parāda, ka šogad svētku dienas aizritējušas neparasti klusi un ar nelielu incidentu skaitu. Piemēram, jaunā gada pirmajā dienā saņemti 5-6 reizes mazāk atlīdzības pieteikumu nekā parastā darbdienā. Arī dienās starp svētkiem cilvēkiem izdevās izvairīties no negadījumiem, liekot domāt, ka lielākā sabiedrības daļa paklausījusi aicinājumiem pavadīt svētkus bez vērienīgām svinībām,» secina BTA Apdrošināšanas atlīdzību departamenta direktors Kārlis Liepiņš.

 

Komandantstunda un cilvēku palikšana dzīvesvietā ievērojami apgrūtinājusi zagļu darbošanos. Svētku nedēļās ielaušanās un nekustamajam īpašumam nodarīto postījumu gadījumu skaits samazinājies gandrīz trīskārtīgi. Arī automašīnu apzagšana fiksēti salīdzinoši nelielā apmērā. Nepaveicās gan kādas automašīnas Tesla īpašniekam, kura spēkratam Jaungada naktī komandantstundas laikā pie uzlādes stacijas nozagti abi sānu spoguļi. Savukārt par nikna ļaundara upuri kļuvis kāds automobilis Land Rover, kam noziedznieks ar cirvi naktī izsitis aizmugurējo lukturi un aizbēdzis.

 

Par BTA

Apdrošināšanas akciju sabiedrība „BTA Baltic Insurance Company” ir viena no vadošajām apdrošināšanas sabiedrībām Baltijā, kas piedāvā plašāko nedzīvības apdrošināšanas pakalpojumu klāstu Latvijā, Lietuvā un Igaunijā. BTA Baltijā nodarbina vairāk nekā 1000 darbiniekus. BTA lielākais akcionārs ir „Vienna Insurance Group AG” ar gandrīz 200 gadu ilgu pieredzi apdrošināšanas nozarē. Ar kopumā vairāk nekā 25 000 darbinieku apmēram 50 apdrošināšanas sabiedrībās 30 valstīs, „Vienna Insurance Group” ir izteikts līderis savas darbības tirgos Centrāleiropā un Austrumeiropā, rūpējoties par vairāk nekā 22 miljoniem klientu. „Vienna Insurance Group” ir vadošā Vīnes biržas indeksa (kopš 1994.gada) ATX visaugstāk novērtētais uzņēmums ar „Standard & Poor’s” auditoru kompānijas piešķirto augsto finansiālās stabilitātes novērtējumu A+ ar stabilu nākotnes attīstības prognozi. “Vienna Insurance Group” cieši sadarbojas ar “Erste Group” – lielāko mazumtirdzniecības banku Centrālajā un Austrumeiropā.

